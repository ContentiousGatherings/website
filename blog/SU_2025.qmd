---
title: Stridbara Svenskar i Stockholm
author: Magnus Olofsson
date: 2025-05-10
image: /assets/images/2025_Stockholm.png
---
Den 23 april var jag på ett fint arrangerat seminarium på Historiska
institutionen vid Stockholms universitet, dit jag blivit inbjuden av [Mats
Hallenberg](https://www.su.se/profiles/marilin-1.184037) för att prata om min
forskning i allmänhet och De stridbara svenskarna i synnerhet. Titel på min
presentation var “Från tidigmodern till modern: Politisk bråkighet under
Sveriges långa 1800-tal (1789–1921)”.

Min utgångspunkt var den [större debatt om hur relationen mellan undersåtar och
överhet har sett ut i Sverige från Dackefejden till
Saltsjöbaden](https://journal.fi/htf/article/view/69160), där i modern tid inte
minst Eva Österberg har tonat ned förekomsten av politiskt våld och hävdat att
“[h]istorien uppifrån och ned har färgats av föreställningar om lag och rätt,
ömsesidighet och respektabilitet” - i ett par texter har hon argumenterat för
att “svenska modellen” med sin förhandlingskultur går att spåra hela vägen bak
till Vasatiden.

Jag tillhör dem som
[har argumenterat för att Österberg har fel i detta](https://journal.fi/htf/article/view/69160),
och att Sveriges förflutna, i alla fall när vi talar om det långa 1800-talet,
snarare var ett land präglat av skarpa sociala konflikter och återkommande
politiska våldsamheter. Det är också slående [att Sverige under denna tid var
ett av Europas minst demokratiska
länder](https://academic.oup.com/past/article/244/1/123/5498958) och att de
stora reformerna av det politiska systemet (1865 och 1918) bägge gick igenom i
riskdagen under akut revolutionshot.

En viktigt poäng med De stridbara svenskarna är att vi kommer att kunna ge en
god bild av det politiska våldet i Sverige före, under och efter Sveriges
demokratisering, av allt från brödupplopp till
[elefantupplopp](https://libris.kb.se/bib/12094416) till strejkrelaterat
kollektivt våld. Min förhoppning är att vi därmed ska kunna sätta punkt för
“Österbergdebatten”, i alla fall när det gäller vår undersökningsperiod, genom
att visa inte bara att svenskarna var bråkiga, utan också hur bråkiga de var,
vilka det var som bråkade och varför de bråkade. Vi kommer också att kunna
vända på myntet, och titta på ordningsmaktens våld mot mer eller mindre bråkiga
folksamlingar – hur många svenskar dödades och sårades av den svenska staten
under sin långa kamp för mänskliga rättigheter? Och när vi väl har fått klart
det för oss, tänker jag också att det kan vara läge att skriva en större syntes
om vilken plats uppror, revolter och andra våldsamheter har haft i Sveriges
förflutna och vad det i sin tur säger om landets politiska kultur från
Dackefejden till Saltsjöbaden. Jag avslutade min presentation med att skissa
upp förutsättningarna för en sådan syntes.
